# Kiralık Ev Bulmak
İspanya'da kiralık ev bulma konusu giderek büyüyen problemlerden biri. Özellikle Madrid gibi büyük kentlerde talep doğrultusunda artan bir kira enflasyonu, ev sahiplerinin elini güçlendiren başlıca unsurlardan biri. Yinede yabancı biri olarak ev bulmak mümkün. 

Ev arama aşamasında bakılması gereken bir numaralı web sitesi [idealista.com](https://idealista.com). Ev piyasası büyük oranla idealista üzerinden dönmekte. Hem kiralık hem de satılık evler için bakılması gereken ilk durak burası. Ayrıca mobil uygulaması üzerinden ilgili filtreler doğrultusunda anlık bildirim alarak hızlıca iletişime geçmek mümkün olmakta. 

> İspanya'da ev kiralayabilmek için kiranın mevcut aylık kazancınızın %40'ından fazla olmaması gerekmekte. Bunun sebebi, ev sahipleri kiracılar için kira sigortası yaptırmakta. Yasal düzenlemelerden kaynaklı ev sahipleri kirayı sizin ödeyemeyeceğiniz durumlar oluşması taktirde kendilerinin mağdur olmaması için sigorta yaptırmakta.

Şimdi yapılması gerekenleri adım adım inceleyelim.

### 1. Idealista üzerinden güven telkin eden bir profil oluşturmak.
Bu adım, emlakçıların ve ev sahiplerinin sizi baştan elememesi için yapılması gereken önemli bir aşama. Profil oluşturken genellikle nerede çalıştığınızdan, ne iş yaptığınızdan, evi kaç kişi kullanacağınızdan, evcil hayvan vs. olup olmadığından bahsetmelisiniz. Kısacası siz ile ilgili artı özelliklerin bir özeti olmalı. 

Profili mutlaka ispanyolca ve ispanyada geçerli olan bir telefon numarası ile oluşurmalısınız. İspanyolca konuşamıyor olsanız bile ilk iletişim için bu adım önemli.

### 2. İlana başvuran adayların başında gelmek
Eğer tutmak istediğiniz konut sizin listenizin başında geliyorsa muthemelen başka adayların da dikkatini çekmiştir. Bu noktada maalesef ilana koyulduğu andan itibaren yarış başlamakta. Eğer ilana başvuranların başında gelirseniz evi tutma olasılığınız oldukça yükselecektir.

### 3. Ev için irtibata geçmek
Tutmak istediğiniz evi ilk önce görmeniz gerekmekte. Bu durum, siz ve ev sahibi yada emlakçı arasındaki güven köprülerinin atılmasındaki ilk adım. İletişim için aynı anda birkaç farklı kanal kullanmanız faydalı olacaktır. Unutmayın her emlakçı ve ev sahibi farklı iletişim methotları kullanmakta. 
- İlk olarak idealista üzerinden bir mesaj gönderin. Bu mesajı, profilinizi oluştururken yazmış olmanız gerekmekte. Tek tık ile mesajınızı gönderip cevap yada arama beklemelisiniz.

- Bazı ev sahipleri sadece idealista üzerinden iletişime geçmeyi seçecektir. Bu noktada eğer telefon numarası yok ise cevap beklemekten başka yapılacak birşey yok. Fakat eğer telefon numarası var ise arayarak iletişime geçip randevu talep etmelisiniz. Eğer ispanyolcanız bunun için yeterli değilse arayıp ingilizce konuşmayı denemelisiniz.

- Konuştuğunuz kişinin ingilizce bilmemesi yada telefonu açmaması durumunda Whatsapp üzerinden ispanyolca bir mesaj gönderip randevu istediğinizi iletebilirsiniz.

### 4. Randevu ve sonrası
Bu aşama sizin ev ile ilgili detayları öğrenebilmeniz için önemli bir fırsat. Bu noktada aklınıza takılan noktaları gitmeden önce not alarak evi size gösteren kişiye sorup whatsapp üzerinden cevaplayabileceğini söyleyebilirsiniz.

### 5. Ev için başvuru
Evi tutabilmek için ev sahibine göndermeniz gereken bazı evraklar mevcut. Bu evrakların istenmesinin kira sigortasının yapılabilmesi ve sizin bu kirayı ödeyebilecek maddi durumunuzun olduğunu kanıtlamak. Genel olarak istenilen belgeler şu şekilde:

- Pasaportun ilk sayfası
- Son iki yada üç maaş bordronuz
- İş sözleşmeniz
- Niyet mektubunuz (Opsiyonel)

### 6. Sonuç
Sonucun olumlu olması taktirde anlaşılan depozitoyu ev sahibine ileterek evi rezerve edip birkaç gün içerisinde de sözleşmeyi imzalamanız beklenir. Olumsuz olması durumunda ise döngüyü başa sarıp devam etmeniz gerekmekte.

## Tips
> İspanya'da yasal olarak en fazla 1 depozito istenebilmekte fakat ev sahipleri mevcut durumdan faydalanıp 2 yada 3 depozito veya sigorta ücretini kiracının ödemesi gibi taleplerde bulunabiliyorlar. Bu durumda karar sizin. 

> Ek olarak İspanya'da emlakçı komisyonu ev sahibinin sorumluluğu altında ve kiracıdan istemek yasalara aykırı fakat "Servis" altında uydurma bir hizmet ile 1 kira + vergi şeklinde kiracıdan istendiği durum sayısı oldukça fazla.

> Pazarlık kiralık evde pek karşılaşılan bir durum değil fakat başvurduğunuz ilan eğer bir süredir ilandaysa muhtemelen fiyatı piyasanın üzerindedir yada yukarıda bahsi geçen durumlar mevcuttur. Bu noktada pazarlık yapmanızı öneririm (%10). Bazı ilanların içerisine garaj dahil olabiliyor eğer kullanmayı düşünmüyorsanız garajı çıkarıp çıkaramayacaklarını da sorabilirsiniz. Garaj ücretleri konumuna göre 50-150 EUR arası değişmekte.